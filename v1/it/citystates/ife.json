{
    "id": 48,
    "name": "Ife",
    "historical_info": "Secondo le antiche leggende, la citt\u00e0 santa di Ife \u00e8 il luogo di nascita degli Yoruba, il pi\u00f9 grande gruppo etnico dell'Africa occidentale. Nella mitologia yoruba, Ife \u00e8 il luogo dove Oduduwa, fratello del dio supremo Obatala, scese dai cieli e gett\u00f2 una manciata di polvere nell'oceano primordiale, creando cos\u00ec la terraferma su cui avrebbe poggiato Ife. Il significato della parola \"ife\" in yoruba \u00e8 \"espansione\", tanto che si crede che la citt\u00e0 sia il luogo natio non solo degli Yoruba, ma di tutta l'umanit\u00e0.Comunque sia avvenuta la sua fondazione, nell'XI Secolo d.C. Ife era la capitale di un fiorente regno che occupava l'area corrispondente all'odierna Nigeria. Nel giro di un secolo la citt\u00e0 arriv\u00f2 a esercitare una considerevole influenza religiosa e politica nell'area, soprattutto sul regno Edo di Benin, a sud-est. In seguito le citt\u00e0 di Benin e Oyo avrebbero assunto un'importanza politica maggiore, ma Ife rimase sempre il centro spirituale yoruba. Ife riusc\u00ec a evitare gli attacchi della popolazione islamica di Fulani, che arriv\u00f2 a rovesciare Oyo, ma rest\u00f2 indebolita dagli scontri con Owu, a sud-ovest, con cui negli anni '20 dell'Ottocento si disput\u00f2 il controllo del commercio degli schiavi. Nel 1882 la citt\u00e0 sacra fu saccheggiata e in buona parte distrutta da una forza congiunta di guerrieri Ibadan e Modakeke.Ife sarebbe rimasta per sempre la citt\u00e0 santa yoruba, ma all'inizio del XX Secolo la sua influenza politica era ormai nulla. Dopo le guerre napoleoniche gli inglesi stabilirono nell'Africa occidentale una serie di porti e di basi commerciali. Nel 1885 le rivendicazioni inglesi furono riconosciute formalmente dalle altre potenze europee; l'anno successivo la corona reale istitu\u00ec la Compagnia Reale del Niger. La Nigeria rimase annessa all'impero inglese fino alla sua indipendenza, ottenuta nel 1960. Durante il periodo coloniale, gli unici a interessarsi a Ife furono i pellegrini yoruba e qualche raro studioso europeo.",
    "category": "Citt\u00e0-stato religiose"
}